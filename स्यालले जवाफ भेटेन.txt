source: https://kidz.barala.com.np/2022/07/shyal-le-jabaf-bhetena-nepali-folk-story.html#gsc.tab=0

स्यालले जवाफ भेटेन


एक पटक एउटा स्यालले बाखाको पाठो देख्यो । स्यालले बाखाको पाठो खाने विचारले पाठाको पछि पछि लाग्यो । तर पाठो अलिक टाढै थियो। उसले पनि स्याललाई देख्यो र स्यालबाट वच्न दौडिदै भाग्न थाल्यो। तर पाठो जति दौडिए पनि स्याल भने नजिक नजिक आउँदै थियो ।
यस्तैमा तिनीहरू एउटा घरको नजिकै पुगे । पाठालाई अब त बाँचिन्छ कि भन्ने आशा पलायो । पाठो घरभित्र पस्यो । घरमा मानिस थिए, त्यसैले स्याल घरभित्र पस्न डरायो । घर बाहिरैबाट स्याले भन्यो, "तिमी घर भित्र पसेर के गर्छौँ ? घरबेटीले तिमीलाई बाँकी राख्दैन क्यारे। त्यसैले तिमी बाहिर आउनै राम्रो ।"
पाठाले जवाफ दियो, "हेर स्याल तिमीले भनेको कुरा तिम्रा लागि ठिक होला, तर मेरो विचार भिन्दै छ । मलाई घरधनीले समाएर खान्छ नै भन्न सकिँदैन, पाल्न पनि सक्छ । तर बाहिर निस्कँ भने म तिम्रो आहार बन्नुबाहेक अरू उपाय छैन । त्यसैले तिम्रो सल्लाह तिमीसँगै राख र आफ्नो बाटो लाग ।"
पाठाको जवाफले स्याल निरुत्तर र निरास भयो । कतै केही पाइन्छ कि भने आशा लिएर स्याल वनतिर लाग्यो ।