source: https://kidz.barala.com.np/2022/07/alchhi-kisan-nepali-folk-story.html


अल्छी किसान

कुनै गाउँमा एउटा किसान बस्थ्यो । ऊ पौरखमा भन्दा भाग्यमा बढी विश्वास गर्थ्यो । ऊ खेतमा त जान्थ्यो तर कामकाज गर्न छोडेर नजिकको रुखमुनि बस्दथ्यो । यसरी बस्दा उसले सोच्ने गथ्यों, "यो खेत आफैं खनिएर लहलह बाली उब्जिए, खेत खन्दाखन्दै सुनले भरिएको गाग्री भेटिए, अथवा खेतबाट खेतको घरको सबै काम गरिदिने एक जना नोकर भेटिए ....।" यस्तै यस्तै सोच्दासोच्दै दिन ढल्कन्थ्यो, साँझ परेपछि ऊ कुटा कोदाला बोकेर घर फर्कन्थ्यो ।
एक दिनको कुरा हो, त्यो किसान त्यसरी नै रुखमुनि बसेर केही सोचिरहेको थियो । त्यसै बेला कतैबाट कुनै सिकारीले घाइते बनाएको हरिण ऊ नजिकै आएर ढल्यो । त्यो देखेर किसान सारै खुसी भयो किनभने उसले केही पनि नगरी उसका अगाडि एउटा हरिण मरिरहेको थियो । उसले त्यो हरिण घरमा लग्यो, आफूले खायो र आफ्‌ना छिमेकीलाई पनि बाँड्यो । यसरी उसले धेरै दिनदेखिको भोकलाई राम्ररी मेट्यो ।
अर्को दिनदेखि त्यो किसान सधैं रुखमुनि बसेर अर्को हरिणको प्रतीक्षा गर्न थाल्यो । तर बसौँ बित्दा पनि त्यहाँ कुनै अर्को हरिण आएर ढलेन ।