source: Nepali Bal Katha Mobile App

सुन्तला र सुन्तली


सुन्तलागाउाको ठूलो सुन्तलाको बोटमा एउटा सुन्तला र एउटी सुन्तली सँगसँगै फलेका थिए  । दुवैको उमेर एउटै थियो  । उनीहरू एकै दिन फलेका थिए  । सँगसँगै हुर्के र बढे  । कुनै कीराले दु:ख नदेओस् भनेर किसान दाइले बोटमा बेलाबेलामा कीटनाशक औषधि पनि छर्किन्थे  । राम्रोसँग हुर्किऊन् भनेर भिटामिन हाल्थे  । बोट राम्रोसँग सप्रियोस् भनेर गोडमेल गर्थे  । मिहिनेतले गर्दा बोट सप्रिएको थियो  । सुन्तला र सुन्तली हृष्टपुष्ट भएर फलेका थिए  । दुवै खाऊँखाऊँ लाग्ने भएका थिए  ।

एक दिन दिउँसो हुरीबतास चल्यो  । हुरीबतासले बोट हल्लायो  । सुन्तला र सुन्तली निकै डराए  । सुन्तली डरले ‘सुन्तला…’ भनेर चिच्याई  । यसैगरी, सुन्तला पनि ‘सुन्तली…’ भनेर चिच्यायो  । तर निष्ठुरी हुरीबतासले उनीहरूलाई हल्लाउन छोडेन  ।

धेरै बेरसम्म हुरीबतासले सुन्तलाको बोट हल्लाएपछि बिचरा सुन्तला बोटबाट उछिट्टिएर भुइँमा झर्‍यो  । जोडले ठोक्किँदा दुख्यो  । ऊ ‘मरें नि आमा…’ भन्दै करायो  । दुखेको ढाड सुमसुम्याउन थाल्यो  ।

सुन्तला भुइँमा झरेको देखेर सुन्तली पनि आँत्तिएर कराई, ‘सुन्तला, चोट त लागेन  ?’ सुन्तलाले माथितिर हेर्दै भन्यो, ‘ढाडमा बेसरी दुखिरा’छ, ऐया… ऐया…१’

सुन्तलालाई ढाड दुखेको थाहा पाएर सुन्तलीलाई निकै पीर पर्‍यो  । अनि ऊ सुन्तलाको बोटबाटै चिच्याई, ‘पीर नमान सुन्तला  । एकै छिनमा म पनि आउँछु  । हे परमेश्वर १ मलाई पनि छिट्टै तल झारिदेऊ  । मलाई पनि सुन्तलाकहाँ पुर्‍याइदेऊ  १’
सायद सुन्तलीको पुकार भगवान्ले सुनिदिए क्यारे  । फेरि पनि जोडले हुरीबतास चल्न थाल्यो  । सुन्तली अबचाहिँ नडराईकन बसी  । हुरीबतासको झोक्काले एकैछिनमा ऊ पनि बोटबाट उछिट्टिएर तल भुइँमा झरी  । भुइँमा ठोक्किएर उसलाई पनि ढाडमा दुख्यो  । अनि ऊ पनि ‘मरे नि आमा…’ भन्दै ढाड सुमसुम्याउन थाली  ।

‘ए, तिमी पनि आयौ सुन्तली  १’ यसो भन्दै सुन्तला विस्तारै गुड्दैगुड्दै सुन्तलीछेउ पुग्यो  ।

‘हो सुन्तला, म पनि आएँ  । तिमीबिना म एक्लै कहाँ बस्न सक्छु र  १ मलाई न्यास्रो लाग्दैन र  ?’ सुन्तलीले अलि कति गुडेर सुन्तलाछेउ पुगेर भनी  । अब फेरि सुन्तला र सुन्तली सँगै भए  । सुन्तलीले सुन्तलाको ढाड सुमसुम्याउँदै सोधी, ‘तिमीलाई धेरै दुखेको छ, हो  ?’

सुन्तलाले मुसुक्क हाँसेर भन्यो, ‘तिमीले मायाले सुमसुम्यादियौ  । अब त मलाई निको भयो  । बरु तिमीलाई पनि बेस्सरी दुखेको छ हो  ?’ यसो भन्दै सुन्तलाले पनि सुन्तलीको दुखेको ढाडमा सुमसुम्याइदियो  ।

‘अब त मलाई पनि दुख्न छोड्यो,’ सुन्तलीले पनि सुन्तलातिर हेर्दै मुसुक्क हाँसेर भनी  । त्यसपछि सुन्तला र सुन्तली धेरै परको सेतो हिमाल हेरेर बसे  । बोटमा हुँदाखेरि सधैं हावा र हुरीबतासले हल्लाएर उनीहरूले त्यो हिमाललाई राम्रोसँग नियाल्न पनि पाएका थिएनन्  । आज भने उनीहरूले अघाउन्जेल त्यो सुन्दर हिमाललाई हेरिरहे  ।

साँझपख एउटी महिला डालीमा केही सामान बोकेर त्यही बाटो जाँदै थिइन्  । थकाइ लागेकाले एकछिन सुस्ताउन उनी त्यहीं बसिन्  । यसो आँखा घुमाएर हेर्दा सुन्तलाको बोटमा लटरम्म सुन्तला र सुन्तली फलेको देखेर उनले भनिन्, ‘हेर, कस्तो राम्रो सुन्तलाको बोट  । कति धेरै सुन्तला र सुन्तली फलेको  । आफ्नोमा त एउटा बोट पनि छैन  । केही इलम गरिखाऔं, फलफूलका बोट रोपौं भन्ने विचारै छैन श्रीमान्को  ।’ यसो भन्दै उनी सुँकसुँकाउन थालिन्  ।

ती महिला सुँकसुँकाएको सुनेर सुन्तलीले मन थाम्न सकिन  । उसले ती महिलाको नजिक गएर भनी, ‘किन रुनुभा’को दिदी  ?’

सुन्तलीले बोलेको सुनेर अचम्म मान्दै उनले भनिन्, ‘सुन्तली नानी, भोलि भाइटीका छ  । म भाइलाई टीका लाइदिन आजै माइत हिँडेकी  । तर हेर न, आफ्नो घरमा एउटा पनि बोट छैन  । त्यसैले भाइलाई एउटा सुन्तलाको दाना पनि ल्याउन पाइनँ  । मेरो सानो भाइलाई सुन्तला कस्तो मनपर्छ  ।’

ती महिलाको कुरा सुनेर सुन्तलीले भनी, ‘किन पीर मान्नुहुन्छ दिदी  । हामी छौं नि तपाईंका लागि  ।’ सुन्तलातिर औंल्याएर सुन्तलीले फेरि भनी, ‘हामीलाई लिएर जानुस्  । प्यारो भाइलाई खुवाउनुस्  । तर बियाँचाहिँ त्यत्तिकै नफयाँक्नुस्  । त्यसलाई बारीमा रोपिदिनुस्  । त्यसबाट बिरुवा उम्रिन्छ  । ठूलो भएर फल दिन्छ  । राम्रोसँग स्याहार गर्‍यो भने एउटै बोटमा हामीजस्ता धेरै फल्छन्  ।’

सुन्तलीको कुरा सुनेर ती महिला धेरै खुसी भइन्  । अनि उनले सुन्तला र सुन्तलीलाई डालीमा हालेर लिएर गइन्  । उनले भाइलाई टीका लगाइदिइन्  । सेलरोटीसँग सुन्तला र सुन्तली पनि खान दिइन्  । अनि बियाँचाहिँ बारीमा रोपिदिइन्  । केही दिनपछि नै बारीमा बिरुवा उम्रियो र त्यो क्रमश: हुर्किन थाल्यो  ।

त्यसको केही वर्षपछि त्यो सुन्तलाको बोटमा धेरै सुन्तला र सुन्तली फल्न थाल्यो  । सुन्तला र सुन्तली खोज्न उनलाई अन्त कतै जानु पनि परेन  । धेरै सुन्तला र सुन्तली खान पाएर उनको भाइ खुसी भयो  । उनी पनि खुसी भइन्  ।
सुन्तलाको बोटमा सुन्तला र सुन्तलीहरू हावाको झोंकासँगै लहरिँदै एकअर्कासँग जिस्किन थाले  ।

ए सुन्तला…
हई सुन्तली…
ए सुन्तली…
हई सुन्तला ।