source: https://kidz.barala.com.np/2022/07/alchhiko-ausadhi-nepali-folk-story.html

अल्छीको औषधी

कुनै गाउँमा एक जोडी दम्पती बस्थे । ती जोडीमध्ये श्रीमती अत्यन्त जाँगरिली थिई तर श्रीमान् चाहिँ चौप‌ट्टै अल्छी थियो । काम गर्न भनेपछि उसलाई मरे जस्तै हुन्थ्यो ।
एक पटक ती दम्पतीले लैनो गाई किनेर ल्याएछन् । तर गाईलाई सधैं लोग्ने मानिसले मात्र दुहुने गरेकाले स्वास्नी मानिसलाई दुहुन दिँदो रहेनछ । श्रीमतीले यो कुरा श्रीमान्‌लाई बताई तर श्रीमान्‌ले गाई दुहुन मानेन । श्रीमान्ले गाई दुहुनुपर्ने भए बरु मर्छु भन्यो । श्रीमान्‌को कुरा सुनेर श्रीमती डराई र छिमेकीको सहयोगले गाई दुहुने काम चलाई ।
तर सधैं छिमेकी गुहारेर कति दिन चलाउने ? छिमेकीलाई पनि सधैं फुर्सत निकाल्न अप्ठेरो, त्यसैले एकदिन अल्छीकी श्रीमती र छिमेकी मिलेर एउटा सल्लाह गरे ।
सल्लाह गरेको भोलिपल्ट बिहान श्रीमतीले भनी, "सधैं छिमेकीलाई मात्र कति दुख दिने ? अब तपाइँले नै गाई दुहुनुपर्यो ।" श्रीमान् आत्तियो । तिमीले अराएर गाई दुहुनुभन्दा मर्नु निको" भन्दै झुन्डिनका लागि डोरी खोज्न थाल्यो । उनीहरूको छलफल जम्मा भएका सबै छिमेकीहरूले सुने । त्यत्तिकैमा एक जना छिमेकीले भन्यो, "हेर भाइ ! तिम्रो मर्ने नै रहर रहेछ । हामीले कति रोक्ने ? बरु त्यो तिमीले समाएको डोरी पुरानो र मसिनो रहेछ । झुन्डिंदा चुँडिएर तिमीलाई दुख होला त्यसैले मैले मोटो डोरी ल्याएको छु, यसैमा झुन्डिंदा राम्रो होला ।"
श्रीमान्लाई फसाद पर्यो । उसले मर्ने नै विचारले मर्छु भनेको त थिएन । श्रीमतीलाई घुर्याउन मात्र मर्छु भनेको थियो । उसले लाजले मुन्टो निहुऱ्यायो । छिमेकीहरू एक एक गरेर घर घर लागे । उसले श्रीमतीसँग बाल्टी मागेर गाई दुहुन गयो । त्यसपछि उसले श्रीमतीलाई मर्छु भनेर सताएन । उसको अल्छी बानी पनि हरायो ।