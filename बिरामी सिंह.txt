source: https://kidz.barala.com.np/2022/08/birami-singha-nepali-folk-story.html#gsc.tab=0

बिरामी सिंह


एक पटक वनको राजा सिंहको पेट गडबड भएछ । वनका धेरै जनावरहरू आफ्‌ना बिरामी राजालाई भेट्न आए । भेट्न आएको जरायोले भन्यो, "सरकार, हजुरको सास त सारै गनाउँदो रहेछ ।" "तँले मेरो सास गनाउँछ भन्ने साहस कसरी गर्न सकिस् ?" सिंह जरायो माथि झम्ट्यो ।
"तिमीलाई मेरो सास कस्तो लाग्यो ?" सिंहले बनेलसँग सोध्यो । जरायोको दुर्गति आफ्‌नै अगाडि देखेको बनेलले भन्यो "हजुरको सास त सारै सुगन्धित छ, सरकार ।" "पेट बिग्रेको बेलामा पनि सास सुगन्धित हुन्छ ? तैंले मलाई मूर्ख बनाउन खोजेको ?" बनेल पनि सिंहको सिकार बन्यो ।
"अनि तिम्रो विचार के छ ?" सिंहले स्यालाई सोध्यो ।
"के गर्ने सरकार, मलाई त रुघाले यसरी सताएको छ कि कुनै कुराको गन्ध नै थाहा पाउँदिनँ ।" यो चतुर जवाफले स्यालले सिंहको सिकार हुनुपरेन ।